سودآور كردن بخش كشاورزي با صنايع تبديلي و تكميلي ميسر مي‌شود كه هنوز به اين هدف نرسيده‌ايم. به گزارش خبرنگار كشاورزي خبرگزاري دانشجويان ايران (ايسنا) دكتر كهرام، رييس كميسيون كشاورزي مجلس شوراي اسلامي امروز در همايش «نقش صنايع تبديلي، تكميلي و روستايي» كه در دانشگاه تربيت مدرس تشكيل شده بود،‌ افزود: هنوز بخش كشاورزي موفق به جذب سرمايه‌هاي بخش خصوصي نشده است. او با بيان اين‌كه بهترين بخش براي سرمايه‌گذاري صنايع غذايي است، گفت: بايد به سمت سودآور كردن بخش حركت كرد و با دادن مشاوره به سرمايه‌گذاران مي‌توان اين مشكل را حل كرد. دكتر كهرام با بيان اين‌كه افزايش توليد به تنهايي نمي‌تواند باعث رشد اقتصادي بخش كشاورزي شود، تصريح كرد: ميزان توليد در برخي محصولات مناسب است؛ ولي به دليل اين كه قدرت نگهداري آن‌ها وجود ندارد و فرآوري نمي‌شوند، از بين مي روند. وي تنظيم بازار را كه يكي از بخش‌هاي مهم اقتصاد كشاورزي است، وابسته به صنايع تبديلي و تكميلي دانست و افزود: با تبديل محصولات كشاورزي قدرت نگهداري بالا مي‌رود؛ در نتيجه مي توان بازار را به منظور صرفه‌ي بيش ر بخش كشاورزي تن يم كرد. رييس كميسيون كشاورزي مجلس شوراي اسلامي، برنامه‌ريزي جديد و منسجم را از نيازهاي اصلي بخش كشاورزي عنوان كرد و گفت: بخش دولتي توانايي انجام چنين برنامه‌ريزي را ندارد؛ ولي مي‌تواند با بها دادن به شركت‌هاي مشاوره‌اي، برنامه‌ريزي را به اين شركت‌ها واگذار كند. او ضمن اعلام مخالفت با ايجاد صنايع بزرگ در بخش كشاورزي گفت: برنامه‌ريزي بايد در جهت ايجاد صنايع كوچك تبديلي و تكميلي باشد؛ زيرا اين صنايع علاوه بر بهره‌وري بالا در ايجاد اشتغال نيز نقش مهمتري بر عهده مي‌گيرند. كهرام با بيان اين‌كه صادرات محصولات غذايي و كشاورزي مي‌تواند نقش موثري در سودآور كردن بخش كشاورزي داشته باشد تصريح كرد: صادرات ضعيف محصولات كشاورزي به علت ضعف در نگهداري و بسته‌بندي و هم‌چنين شناخت نداشتن از نيازهاي بازار است كه بايد برطرف شود. رييس كميسيون كشاورزي مجلس در پايان با مثبت ارزيابي كردن نظر مجلس به بخش كشاورزي تصريح كرد: وزارت جهاد كشاورزي بايد براي بخش‌هاي مختلف خود برنامه‌ي چهارم توسعه تعريف كمي و كيفي داشته باشد و مجلس نيز اين ظرفيت را دارد كه بخش كشاورزي را حمايت كند. انتهاي پيام
